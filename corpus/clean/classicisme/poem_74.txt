sovrce de mes tourmens, obiect inexorable, dont les ieunes appas triomphent de mon cœur, ô cruelle siluie, il eſt bien miſerable qui tombe entre les mains d’vn inſolent vainqueur ! inſenſible ſujet qui ris de ma langueur ; et te mocquant de voir vn mal incomparable, fais vanité de ioindre vne extréme rigueur à l’extréme beauté qui te rend adorable. si tu traictois ma flame auec moins de meſpris tu pourrois t’aſſeurer que bien toſt mes eſcrits te rendroient immortelle en deſpit de l’enuie. quel bien retires tu de cét excés d’orgueil ? il abrege ta gloire en abregeant ma vie, et te priue d’vn temple en m’ouurant le cercueil.