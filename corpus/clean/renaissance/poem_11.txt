ie vis, ie meurs : ie me brule & me noye.  i’ay chaut eſtreme en endurant froidure :  la vie m’eſt & trop molle & trop dure,  i’ay grans ennuis entremeſlez de ioye : tout à un coup ie ris & ie larmoye,  et en plaiſir maint grief tourment i’endure :  mon bien s’en va, & à iamais il dure :  tout en un coup ie ſeiche & ie verdoye. ainſi amour inconſtamment me meine :  et quand ie penſe auoir plus de douleur,  sans y penſer ie me treuue hors de peine. puis quand ie croy ma ioye eſtre certeine,  et eſtre au haut de mon deſiré heur,  il me remet en mon premier malheur.