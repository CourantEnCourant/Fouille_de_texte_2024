qu’ay je mesfaict, dictes ma chere amye ? vostre amour semble estre toute endormye. je n’ay de vous plus lettres, ne langage, je n’ay de vous ung seul petit message, plus ne vous voy aux lieux accoustumez : sont jà estainctz voz desirs alumez, qui avec moy d’un mesme feu ardoient ? où sont ces yeux, lesquelz me regardoient souvent en ris, souvent avecques larmes ? où sont les motz, qui tant m’ont faict d’alarmes ? où est la bouche aussi, qui m’appaisoit, quant tant de fois, et si bien me baisoit ? où est le cueur, que irrevocablement m’avez donné ? où est semblablement la blanche main, qui bien fort m’arrestoit, quand de partir de vous besoing m’estoit ? helas (amans) helas se peult il faire, qu’amour si grand se puisse ainsi desfaire ? je penseroys plustost que les ruisseaux