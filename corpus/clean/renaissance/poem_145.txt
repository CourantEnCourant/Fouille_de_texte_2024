cest honneur, ceste loy sont noms pleins d'imposture, que vous alleguez tant, faussement inventez de noz peres resveurs, par lesquels vous ostez et forcez les presens les meilleurs de nature.  vous trompez vostre sexe, et luy faites injure : la coustume vous pipe, et du faux vous domtez voz plaisirs, voz desirs, vous et voz voluptez, sous l'ombre d'une sotte et vaine couverture.  cest honneur, ceste loy, sont bons pour un lourdaut, qui ne cognoist soymesme, et les plaisirs qu'il faut pour vivre heureusement, dont nature s'esgaye.  vostre esprit est trop bon pour ne le sçavoir pas : vous prendrez, s'il vous plaist, les sots à tels apas : je ne veux pour le faux tromper la chose vraye.