en ce conflict, dont je laisse le compte : car que me vault d’inventer, et de querre en cas d’amours tant que propos de guerre ? j’en laisseray du tout faire à espaigne, de qui la main en nostre sang se baigne. c’est à ses gens à coucher par hystoires, d’un stile hault triumphes, et victoires : et c’est à nous à toucher par escriptz d’un piteux stile infortunes, et cryz. ainsi diront leurs victoires apertes, et nous dirons noz malheureuses pertes. les dire (helas) il vault trop mieulx les taire, il vault trop mieulx en ung lieu solitaire, en champs, ou boys pleins d’arbres, et de fleurs aller dicter les plaisirs, ou les pleurs, que l’on reçoit de sa dame cherie. puis pour oster hors du cueur fascherie, voller en plaine, et chasser en forest, descoupler chiens, tendre toilles, et rhetz, aulcunesfois apres les longues courses se venir seoir pres des ruisseaux, et sources,