tandis que vous dansez et ballez à vostre aise, et masquez vostre face ainsi que vostre cœur, passionné d'amour, je me plains en langueur, ores froid comme neige, ores chaut comme braise.  le carnaval vous plaist : je n'ay rien qui me plaise sinon de souspirer contre vostre rigueur, vous appeller ingrate, et blasmer la longueur du temps que je vous sers sans que mon mal s'appaise.  maistresse, croyez moy, je ne fais que pleurer, lamenter, souspirer, et me desesperer : je desire la mort, et rien ne me console.  si mon front, si mes yeux ne vous en sont tesmoins, ma plainte vous en serve, et permettez au moins qu'aussi bien que le cœur je perde la parole.