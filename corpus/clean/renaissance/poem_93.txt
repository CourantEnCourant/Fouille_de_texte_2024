jà pour cela t’amour ne periroit. si par amour le fais (comme je pense) mal n’en viendra, mais plustost recompense : pource que chose estant d’amour venue voulentiers est par amour recongneue. recongnois doncq, que celle où tu t’adresses, d’honnesteté congnoist bien les adresses. voylà comment amour ferme t’excuse de ce, de quoy doubte si fort t’accuse : et m’ont tenu longuement en ce poinct. l’ung dict, escry : l’autre dict, n’escry point : puis l’ung m’attraict : puis l’autre me reboute : mais à la fin amour a vaincu doubte. doubte vouloit lyer de sa cordelle ma langue, et main : mais tout en despit d’elle amour a faict ma langue desployer, et ma main dextre à t’escrire employer, pour t’advertir, que puis le mien depart, tant de malheurs, dont j’ay receu ma part, tumbez sur nous n’ont point eu la puissance de te jecter hors de ma congnoissance : voire et combien qu’au camp il n’y eust âme parlant d’amours, de damoyselle, ou dame, mais seulement de courses, et chevaulx, de sang, de feu, de guerre, et de travaulx : ce nonobstant avecques son contraire amour venoit en mon cueur se retraire par le record, qui de toy me advenoit. d’aultre (pour vray) tant peu me souvenoit, que si de toy cela ne fust venu, certes jamais ne me fust souvenu d’amour, de dame, ou damoyselle aulcune : car tu es tout (quand à moy) et n’es, qu’une. que diray plus du combat rigoreux ?