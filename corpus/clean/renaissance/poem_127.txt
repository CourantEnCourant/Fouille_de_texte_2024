hà, que ta loy fut bonne, et digne d'estre apprise, grand moise, grand prophete, et grand minos de dieu, qui sage commandas au vague peuple hebrieu, que la liberté fust apres sept ans remise !  je voudrois, grand guerrier ; que celle que j'ay prise pour dame, et qui s'assied de mon cœur au milieu, voulust qu'en mon endroit ton ordonnance eust lieu, et qu'au bout de sept ans m'eust remis en franchise.  sept ans sont ja passez qu'en servage je suis : servir encor sept ans de bon cœur je la puis, pourveu qu'au bout du temps de son corps je jouysse.  mais ceste grecque helene, ayant peu de soucy des statuts des hebrieux, d'un courage endurcy contre les loix de dieu n'affranchit mon service.