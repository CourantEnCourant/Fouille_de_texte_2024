si vous souffrez en elle vous nourrir ceste beaulté de vertu acueillie se passera comme une fleur cueillie. mais quand amour de vous ne partira, telle beaulté plus en plus florira. et d’aultre part en est il, qui frequentent le train d’amours, sans que l’assault ilz sentent de ces jaloux ? où pensez vous qu’ilz soyent ? si pour cela toutes dames laissoient leurs serviteurs, ainsi comme vous faictes, toutes amours par tout seroient deffaictes. ce n’est pas tout que d’aymer seulement, il fault aymer perpetuellement, et lors que plus jalousie se fume, lors que danger plus sa cholere alume, et que rapport plus se mect à blasmer, lors se doibt plus vraye amour enflammer pour leur montrer qu’amour est plus puissante, que leur rigueur n’est amere, et cuysante. ce neantmoins vostre plaisir soit faict : il est en vous de me faire (en effect) souffrir à tort : mais en vostre puissance n’est pas d’oster la grande obeissance, et l’amytié qu’ay en vous commencée : plustost mourir que changer ma pensée.