si voz yeux cognoissoient leur divine puissance, et s'ils se pouvoient voir, ainsi que je les voy, ils ne s'estonneroient, se cognoissant, dequoy divins ils ont veincu une mortelle essence.  mais par faute d'avoir d'euxmesmes cognoissance, ils ne peuvent juger du mal que je reçoy : seulement mon visage en tesmoigne pour moy. le voyant si desfait, ils voyent leur puissance.  yeux, où devroit loger une bonne amitié, comme vous regardez tout le ciel et la terre, que ne penetrez-vous, mon cœur par la moitié ?  ainsi que de ses raiz le soleil fait le verre, si vous le pouviez voir, vous en auriez pitié, et aux cendres d'un mort vous ne feriez la guerre.